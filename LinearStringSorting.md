## Сортиране на списък от стрингове в _линейно_ време и с линейна допълн. памет

Нека имаме `n` на брой думи с обща дължина `m`. Под _линейно_ време ще разбираме `O(m)`. Това е общата големина на входа, за която обаче няма строго съответствие с броя елементи - разлика с масивите с числа, например - заради което двете големини се разглеждат поотделно.

Нека създадем празен [Trie](https://en.wikipedia.org/wiki/Trie) (чете се "_трай_") и вмъкнем всяка дума от списъка в него. Заради особеността на тази структура вмъкването на дума в нея отнема време и памет, линейни по големината на тази дума, без значение от броя вече съдържани други думи (!) => вмъкването на всички ще отнеме общо `O(m)` време и допълнителна памет. Б.о.о. можем да допуснем, че възлите в това дърво пазят наследниците си подредени - например с масив от указатели, в който първият съответства на буквичката `'a'`, вторият на `'b'` и т.н. Аналогът на обхождане корен-ляво-дясно в такова дърво първо би посетило наследника с `'a'` (ако съществува), после с `'b'` и т.н. преди да се върне нагоре по рекурсивните извиквания. Това обхождане би отнело също `O(m)` време и памет и с него ще получим думите от първоначалния списък в лексикографска наредба, за общо време и допълнителна памет `O(m)` - линейни по големината на входа.

Как се използва за числа - можем да си представяме неотрицателните* числа като "думи" от битове, всяка с дължина `lgn` бита. Тогава `m = nlgn` и получаваме отново `O(nlgn)` алгоритъм за сортиране на числа, въпреки че не използва директни сравнения.

_Заб.:_ алгоритъмът има голяма теоретична полза, както и връзка с много други алгоритми и структури от данни за стрингове. На практика обаче е неефективен заради огромното количество допълнителна памет (възлите в дървото са `O(n)`, но заемат по много памет), както и относително бавното траверсиране на дървото (hint: cache/memory locality)

*Ако имаме отрицателни числа, то можем предварително да "изместим" всяко число в списъка така, че да станат неотрицателни, и да ги възстановим след сортирането.
